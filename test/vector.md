---
title: Vector
author: Ahnaf Shahriar Asif
sort: 2
---

# Vector

ভেক্টরকে আসলে একেক কাজে একেকভাবে চিন্তা করা হয়। ভেক্টর হচ্ছে অনেকটা তীরচিহ্নের মতো, যেটি কোনো একটি নির্দিষ্ট দিকে একটা নির্দিষ্ট জায়গাকে পয়েন্ট করে। এখানে, ভেক্টর ডিফাইন করা হয় দুইটি জিনিসের ভিত্তিতে, একটা হচ্ছে ভেক্টরের দৈর্ঘ্য, আরেকটি হচ্ছে এটি কোনদিকে পয়েন্ট করছে সেটি। যেমন নিচের ছবিতে আমরা সবুজ রঙয়ের যে তীর চিহ্ন দেখতে পাচ্ছি সেটি একটি ভেক্টর। 

<center>
  <img src="{{site.baseurl}}/assets/images/physics_vector.PNG" alt = "vector image">
</center>

লক্ষ্য করো, এখানে, ভেক্টরের দৈর্ঘ আর সেটি কোন দিকে পয়েন্ট করে এই দুটি জিনিস ম্যাটার করে। অর্থাৎ, আমরা স্পেসে ভেক্টরটি কোথায় রাখছি তাতে কিছুই যায় আসেনা। সেক্ষেত্রে নিচের ছবিতে যতগুলো ভেক্টর দেখছো সেগুলো সব সমান ভেক্টর। কারন সবগুলো একই দিকে পয়েন্ট করছে এবং সবগুলোর দৈর্ঘ্য সমান।

<center>
  <img src="{{site.baseurl}}/assets/images/physics_multiple_vectors.PNG" alt = "vector images">
</center>

এখন, আমরা যদি ভেক্টরকে শুধু গ্রাফে আঁকতে পারলে হবেনা। এটাকে নিয়ে হিসাব নিকাশ করতে গেলে আমাদেরকে এটি প্রকাশ করার একটি সাংখ্যিক পদ্ধতির প্রয়োজন হবে। এমন কিছু লিখতে হবে, যাতে ভেক্টরের মান ও দিক দুইটাই আমরা সহজে বের করে ফেলতে পারি ওই সাংখ্যিক পদ্ধতিতে। তার আগে একটা কথা বলি, আমরা একটু আগে দেখেছি, একটা ভেক্টরকে আমি স্পেসের কোন জায়গায় রাখবো তাতে কোনো কিছু যায় আসেনা। দিক আর মান এই দুইটা ফিক্স করে দিলে। তাই ভেক্টর নিয়ে হিসাব নিকাশ করার সময় সর্বদা স্পেসের অরিজিন থেকে হিসাব করা হয়। গ্রাফের মূলবিন্দু থেকে আরকি (দ্বিমাত্রিক স্পেসের ক্ষেত্রে $$(0, 0)$$ আর ত্রিমাতৃক ক্ষেত্রে $$(0,0,0)$$)। যেমন আমরা নিচে কয়েকটি ভেক্টর দেখি যেগুলো মূলবিন্দুর উপর রাখা হয়েছে। 

<center>
  <img src="{{site.baseurl}}/assets/images/centered_vector.PNG" alt = "vector images">
</center>

আমরা যেহেতু ভেক্টরগুলোকে এভাবে $$(0,0)$$ তে লিখলে কোনো সমস্যা হবেনা, সেহেতু আমরা চাইলেই সব ভেক্টরকে এভাবে মূলবিন্দুতে লিখতে পারি। এভাবে লিখলে আমাদের সুবিধা কি? সুবিধা হচ্ছে আমরা শুধুমাত্র দুটি সংখ্যা দিয়ে যেকোনো ভেক্টরকে প্রকাশ করতে পারবো (ত্রিমাতৃক ভেক্টরের ক্ষেত্রে তিনটি সংখ্যা লাগবে আরকি)। কেন? কারন আমাদের আসলে কি লাগছে? x এর দিকে সরন কতটুকু আর y এর দিকে সরন কতটুকু সেটা, তাই না? এখন, আমরা যদি ভেক্টরটিকে (0,0) তে স্কেল না করি, তাহলে আমাদেরকে হিসাব করার সময় সরন বের করার জন্য আরেকটু বেশি হিসাব করা লাগবে। ভেক্টরের টেইল যদি (0,0) তে না থেকে (5, 7) এ থাকে, এবং ভেক্টরের হেড যদি (10, 15) এ পয়েন্ট করে, তাহলে আমাদের x এর দিকে সরন হবে 10-5 এবং y এর দিকে সরন হবে 15-7। তাতে খুব বেশি সমস্যা হয়ে যাবে তা না। তবে এক লাইন বেশি হিসাব করতে হচ্ছে। তা না করে আগেই আমরা ভেক্টরের টেইল (0,0) তে নিয়ে রাখবো, তাহলে হেড থাকবে (10-5, 15-7) পয়েন্টে। তাহলে আমাদেরকে বারবার কষ্ট করে হিসাব করার দরকার পরবেনা :grin:। এখন আমরা চাইলে ভেক্টরটি কত ডিগ্রি কোন করে আছে সেটি বের করে ফেলতে পারবো পিথাগোরাস থিওরেম ব্যাবহার করে। তার মানে একটি দ্বিমাত্রিক ভেক্টর প্রকাশ করতে মাত্র দুটি সংখ্যা দরকার পরছে, ত্রিমাত্রিকের ক্ষেত্রে তিনটি, চতুর্মাত্রিকের ক্ষেত্রে চারটি এরকম। যেমন নিচের ভেক্টরটির দিকে লক্ষ্য করো। 

<center>
  <img src="{{site.baseurl}}/assets/images/vector_position.PNG" alt = "vector images">
</center>

এখানে দেখো, (-3, 2) দিয়েই ভেক্টরকে প্রকাশ করা যাচ্ছে। আমরা চাইলে ভেক্টরের মান বের করতে পারবো, $$\sqrt{(-3)^2 + (2)^2}$$ দিয়ে, আবার চাইলে ভেক্টরটি কত ডিগ্রি কোনে পয়েন্ট করছে সেটিও বের করতে পারবোঃ $$‌\Big(180 - \tan^{-1} \Big( \frac{2}{3} \Big) \Big)^\circ$$ । এগুলো ত্রিমাত্রিক , চতুর্মাত্রিক বা যেক‌োনো মাত্রায় কাজ করে।

যাই হোক, আমরা তো এখন দেখলাম যে দ্বিমাত্রিক ভেক্টর দুটি সংখ্যা দিয়েই প্রকাশ করা যায়। এখন, কাজকর্মের সুবিধার্থে এটি বিভিন্নভাবে লেখা হয়, যেমন $$(a, b)$$ , $$ \begin{bmatrix}a\\b\end{bmatrix} $$ ইত্যাদি পদ্ধতিতে। লিনিয়ার এলজেবরার হিসাব নিকাশ করতে দ্বিতীয় পদ্ধতিটি ব্যাবহার করা হয়, এটির কিছু সুবিধা আছে, আমরা আস্তে আস্তে জিনিসগুলো জানবো। 

### Vector Addition

এখন আমরা ভেক্টরের যোগ সম্পর্কে জানবো। আমার মনে আছে, ক্লাস নাইনে আমি ভেক্টরের যোগ কীভাবে করতে হয় সেটা জানলেও কেন এমন করা হচ্ছে এবং আসলে যোগ করলে জিনিস টা কি হয় সেটা ফিল করতে পারতাম না। আমি আশা করি আমরা এখানে যতটুকু সম্ভব ফিল করার চেষ্টা করবো জিনিসটা। আর নিচে একটা ভিডিও দিয়ে দিব 3Blue1Brown এর, আশা করি ক্লিয়ার হয়ে যাবে। তার আগে একটা জিনিস ক্লিয়ার করি, ভেক্টরের বিয়োগ বলতে আলাদা কিছু নেই। আর ভেক্টরের গুন ভাগ বলতেও কিছু হয় না। (ক্রস প্রোডাক্ট আর ডট প্রোডাক্ট বলতে দুইটা জিনিস আছে, ওগুলো ভেক্টরের গুন না আসলে। ওগুলো অন্য জিনিস, আলাদা আলাদা করে ডিফাইন করা হয়েছে কাজের প্রয়োজনে)। তাই মোটামুটি মাথায় এটা রেখে দিও, ভেক্টরের যোগ আর স্কেলিং ছাড়া আর কিছু হয় না। স্কেলিং জিনিসটা আমরা একটু পর দেখবো। এখন আপাতত যোগ কি সেটা দেখে নেই। 

যোগ শেখার আগে আমরা কিছু নোটেশন জেনে নেই। এগুলো বোঝার মতো তেমন কিছু না। জাস্ট কোনটা কি সেটা বোঝানোর জন্য ব্যাবহার করা হয়। যেমন কোনো একটা ভেক্টরের হেড যদি $$(a, b)$$ তে থাকে তাহলে সেই ভেক্টরটিকে $$ \begin{bmatrix}a\\b\end{bmatrix} $$ এভাবে প্রকাশ করা হয়। আর একটা ভেক্টরকে চেনার জন্য আমরা ভেক্টরকে কোনো একটি ভ্যারিয়েবল দিয়ে প্রকাশ করি। যেমন কোনো অজানা সংখ্যাকে x ধরে নেই, বা কোনো রেখাকে AB ধরে নেই, তেমনি একটা ভেক্টর এভাবে প্রকাশ করা হয়ঃ $$\vec{A}$$। অর্থাৎ, একটি ভেক্টরের নাম যদি আমরা A দেই, তাহলে তার উপরে একটা তীরচিহ্ন দিয়ে দেই। যাতে কেউ যখন এটি দেখে, সে বুঝতে পারে যে A একটা ভেক্টর। এর আর আলাদা কোনো সিগনিফিকেন্স নেই। আর আমরা যখন $$\left\lvert \vec{A} \right\rvert$$ নেই, এটার মানে আমরা শুধু $$\vec{A}$$ এর মানটুকু নিচ্ছি, দিক নিয়ে চিন্তা করছিনা। 

যাই হোক। আপাতত এটুকু জানলেই হবে। এখন, ধরি দুইটি ভেক্টর $$\vec{A}$$ এবং $$\vec{B}$$। আমরা যদি ভেক্টরদুটি যোগ করি, তাহলে নতুন একটা ভেক্টর পাবো, ধরে নিচ্ছি সেটা $$\vec{C}$$। অর্থাৎ, $$\vec{A} + \vec{B} = \vec{C}$$। এখন, দুটি ভেক্টরের যোগ বলতে আসলে কী বোঝায়? কী বোঝানো উচিৎ? এভাবে চিন্তা করো। প্রথমে আমরা $$\vec{A}$$ যেদিকে পয়েন্ট করছে, সেদিকে $$\left\lvert \vec{A} \right\rvert$$ পরিমান যাবো। তারপর সেখান থেকে $$\vec{B}$$ যেদিকে পয়েন্ট করছে সেদিকে $$\left\lvert \vec{A} \right\rvert$$ পরিমান যাবো। তাহলে আমরা যেখানে গিয়ে পৌঁছাবো সেটিই আমাদের $$\vec{C}$$ এর হেড। মূলবিন্দু থেকে ওই পয়েন্টে তীরচিহ্ণ টানলে আমরা যে ভেক্টর পাবো সেটিই $$\vec{C}$$। এটি খুবই গুরুত্বপূর্ন। না বুঝলে আরেকবার চিন্তা করে দেখো। নিচের ছবিটিও একটু ভালো করে খেয়াল করো।

<center>
  <img src="{{site.baseurl}}/assets/images/vector_addition.PNG" alt = "vector addition">
</center>

এটি ফিল না করতে পারলে আবারও দেখো। আমরা চাইলে $$\vec{A}$$ এর হেডে $$\vec{B}$$ এর টেইল লাগাতে পারবো, যেহেতু ভেক্টরের মান আর দিক ঠিক রেখে যেখানে খুশি সেখানে নাড়াচাড়া করা যায়। এখন একটা মজার জিনিস চিন্তা করো, উপরের ছবিতে আমরা যে $$\vec{A}$$ আর $$\vec{B}$$ নিচ্ছি, এরাও কিন্তু নিজেরা দুইটি করে ভেক্টরের যোগফল। নিচের ছবি দেখো, ক্লিয়ার হবে।

<center>
  <img src="{{site.baseurl}}/assets/images/vector_addition_2.PNG" alt = "vector addition">
</center>

অর্থাৎ এখানে আমরা দেখতে পাচ্ছি, $$\vec{A} = \vec{X_1} + \vec{Y_1}$$ এবং $$\vec{B} = \vec{X_2} + \vec{Y_2}$$। একই ভাবে বলতে পারবো $$\vec{C} = \vec{X_3} + \vec{Y_3}$$। এখন, এটা থেকে ইন্টারেস্টিং কিছু জিনিস বের করবো আমরা। আমি প্রথমে বলেছিলাম, $$\vec{C}$$ পাওয়ার জন্য আমাদের প্রথমে $$\vec{A}$$ এর দিকে $$\left\lvert \vec{A} \right\rvert$$ পরিমান যেতে হবে, তারপর সেখান থেকে $$\vec{B}$$ এর দিকে $$\left\lvert \vec{B} \right\rvert$$ পরিমান যেতে হবে। এখন আমরা $$\vec{A}, \vec{B}$$ গুলোকে ভেঙে লিখেছি। $$\vec{A}$$ এর দিকে $$\left\lvert \vec{A} \right\rvert$$ পরিমান যাওয়ার মানে কিন্তু মূলত প্রথমে $$\vec{X_1}$$ তারপর $$\vec{Y_1}$$ যাওয়া। আর $$\vec{B}$$ যাওয়ার মানে আসলে $$\vec{X_2}$$ গিয়ে তারপর $$\vec{Y_2}$$ যাওয়া। আবার একটা ছবি দেখো নিচে। 

